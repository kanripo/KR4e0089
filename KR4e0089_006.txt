# -*- mode: mandoku-view; -*-
#+TITLE: 青城山人集
#+DATE: 2015-08-25 00:19:14.651641
#+PROPERTY: ID KR4e0089
#+PROPERTY: BASEEDITION WYG    
#+PROPERTY: JUAN 卷六
<pb:KR4e0089_WYG_006-1a>¶
欽定四庫全書¶
　青城山人集巻六　　　　　明　王燧　撰¶
　　七言律詩¶
　　　瓜州道中¶
清江杳杳水連空江北江南緑暎紅三月異鄉逢改火¶
經春遊子怨飄蓬滿汀蘆葉孤舟雨一樹梨花小斾風¶
遙望故鄉何處是依稀烟樹五湖東¶
　　　雙溪草堂¶
<pb:KR4e0089_WYG_006-1b>¶
清溪窈窕合流深長望茅堂溪水隂明月闗河千里夢¶
夜窻燈火十年心題詩尚記江如練列坐空思風滿林¶
安得投簮陪杖屨一庭春草暎青衿¶
　　　春日左掖門聞鶯¶
落絮飛花滿禁城萬年枝上一鶯鳴全非幽谷閒闗調¶
總是東風宛轉聲啼處尚含求友意斷時猶帶惜春情¶
朝回左掖門前聴疑是仙韶奏九成¶
　　　新秋早朝¶
<pb:KR4e0089_WYG_006-2a>¶
宫井梧桐葉乍飛新凉先到侍臣衣蒼龍闕上銀河轉¶
丹鳳樓頭玉漏稀宿衞分行環輦路夕郎鳴珮出仙闈¶
嗟余虎觀叨陪從簮筆慚無補萬幾¶
　　　寄北京韓院使¶
分别長干不記年南樓明月幾回圓情生疎雨殘燈後¶
人在重雲逺樹邊此地寒銷葭管夜南方春近杏花天¶
嗟余久抱漳濵疾願撿書囊啓祕傳¶
　　　送馬先生致仕還松江¶
<pb:KR4e0089_WYG_006-2b>¶
十載黌宫坐冷氊旋因致仕逺辭天桑榆暮景逢明世¶
桃李春風憶少年送别同傾江館酒賦歸獨泛泖湖船¶
慙予亦有蓴鱸興夢繞呉松烟水邊¶
　　　送人歸呉¶
相逢不計别來年君鬢如蓬我皓然親友凋零知幾在¶
江湖飄蕩喜俱全九重請告承新寵五栁還家老舊田¶
明發京華又分别春風應送洞庭船¶
　　　寄衣曲¶
<pb:KR4e0089_WYG_006-3a>¶
素練辭機夜搗砧烏啼桐井月移隂三年異域無來信¶
萬里征衣寄别心霜重已忘刀尺冷風髙長憶塞垣深¶
榮勛莫在班超後日日空閨待好音¶
　　　送韓伯永之北京省父¶
嚴親端笏侍龍旗愛子相從著綵衣千里神都瞻王氣¶
兩淮春水漾晴輝蘭苕暖近香初動梅萼寒銷雪乍稀¶
相見承歡調膳處即看行幕是庭闈¶
　　　挽學士王達善¶
<pb:KR4e0089_WYG_006-3b>¶
縞紵論交兩少年相逢不覺共華顛蓬沙紫塞憐分袂¶
風雨青燈憶對眠投老喜看居内相抱疴忽報掩重泉¶
九龍山下梁溪路目極丹旌思黯然¶
　　　送浙江僉憲之任¶
呉水呉山錦繡中太平簫皷萬家同朝端新授觀風節¶
使者初乘按部驄九里松留梁舊寺萬年枝隕宋遺宫¶
錢塘風俗猶存古秉節須煩卧治功¶
　　　送張孝逸¶
<pb:KR4e0089_WYG_006-4a>¶
天書曽賜返巖扉重應軺車拜紫㣲振袂曉趨中禁路¶
濡毫晝坐列僊闈雲邊日轉龍旗動花裏風輕玉漏稀¶
大典告稱恩露重春來莫憶故山薇¶
　　　挽王之常先生¶
生平英邁薄秋雲野鶴飄摇迥不羣早嵗常懐千里志¶
莫年空卧五湖濆嗟無嗣子題新主幸有諸孫輯舊文¶
不識滸山先壟下誰書徵士表清芬¶
　　　送人還鄉¶
<pb:KR4e0089_WYG_006-4b>¶
一别芹宫舊講氊幾年歸去卧林泉承恩重應徵賢詔¶
休老還尋負郭田官驛曉雲迷楚樹大江春水放呉船¶
世麟堂上遺經在應與諸生理舊編¶
　　　送太守徐彦威¶
路出都門指八閩送君方值栁條春漢庭循吏推黄霸¶
潁郡遺民望冦恂雪水滿江催畫鷁棠隂夾道引朱輪¶
銓衡考績論公最知是専城第一人¶
　　　為周文威題菊庭巻¶
<pb:KR4e0089_WYG_006-5a>¶
親王受册鎮長城上將分符總重兵仙闕九重頒命出¶
星軺萬里向西行藥囊舊貯丹經祕詩巻新承賜翰榮¶
什襲珍蔵歸父隠虹光夜貫斗牛明¶
　　　送太平劉知府復任¶
錦繡江山拱帝畿上皇曽此駐龍旗三年出守勞綏撫¶
再命専城遇眷知桑柘千村豐庶日歌鍾萬户太平時¶
送君重去宣王化明世休論治蠒絲¶
　　　送翰林王孟暘叅將安南¶
<pb:KR4e0089_WYG_006-5b>¶
暫輟含香直晩班新叅將閫出平蠻黄茅緑樹千重嶺¶
瘴雨蠻雲幾處闗去馬正逢椰子熟歸旌定及茘枝斑¶
知卿素有雄豪筆須勒神功鎮海山¶
　　　送王孟端隨駕之北京¶
龍馭時巡幸北京屬車侍從魯諸生周廬未徹黄茅起¶
磴道新開輦路平星拱紫垣嚴宿衞天臨華蓋肅行旌¶
馬卿素有凌雲志應有詞章頌聖明¶
　　　送文淵閣待詔端孝文使朝鮮¶
<pb:KR4e0089_WYG_006-6a>¶
扶桑日出曙光寒帆掛長風積水寛漢武開邊分四郡¶
聖朝遣使撫三韓河山誓重畿封逺雨露恩深島部安¶
想見藩臣迎節下猶存黼冔舊衣冠¶
　　　七夕次蘇校書韻¶
玉樹金風晚乍聞秋光南國未三分露凉將擬投班扇¶
才拙空慙續栁文千里憶歸呉苑外頻年客計楚江濆¶
仙家此去知何處只隔瀛洲五色雲¶
　　　送呉侍書省墓¶
<pb:KR4e0089_WYG_006-6b>¶
三年染翰值仙闈新沐天恩請告歸但使丘原仍似昔¶
誰論松菊稍云非朝衣入里人應羨白首榮親古尚稀¶
相送不須生别思春風佳㑹在金扉¶
　　　題虞山景¶
平生未識海虞山攬秀曽因圖畫間雲入空濛開倒景¶
僧依蒼翠閉禪闗湖田稼熟秋千頃烟浦舟行路幾灣¶
天上歸來暫停轡何當留我老年閒¶
　　　送王孟端侍從北巡予亦將適武清先賦奉餞¶
<pb:KR4e0089_WYG_006-7a>¶
子昔朱顔我少年梁鴻溪上愷周旋相逢正喜情如舊¶
屈指方驚嵗屢遷行李欲為投北計束書先上渡江船¶
它時重剪西窻燭應在春風易水邊¶
　　　次齋宿詩韻¶
聖王報本奉彛章親御𤣥丘祀昊蒼文命誕敷開景運¶
精誠昭格顯神光九天星暎中庭燎午夜風傳合殿香¶
璚署仙人歌盛徳抽毫欲賦媿榆揚¶
　　　題韓御史椿萱堂¶
<pb:KR4e0089_WYG_006-7b>¶
濟南簮紱傳家舊闕下恩榮受賜新烏府諌書推二妙¶
華堂綵服奉雙親椿萱並美陽和節蘭玉同沾雨露春¶
驄馬聫馳誰不羨清風端可繼前人¶
　　　送龔郎官¶
闕下陳情拜至尊天書賜告出都門星郎舊掌銓衡寄¶
黄壤新沾雨露恩奕葉遺芳今日見百年喬木幾家存¶
嗟余亦忝簪纓後世澤荒凉愧子孫¶
　　　送順昌伯雲南撫安¶
<pb:KR4e0089_WYG_006-8a>¶
分閫曽登上將壇金貂新挿鵕䴊冠身輕百戰君恩重¶
威振三邊敵膽寒幕下偏禆皆許歴座中賔客有馮驩¶
兵符又向西南去談笑風生六詔安¶
　　　壽董學士¶
昔將忠藎事先皇南去歸來兩鬢霜徳重三朝兼傅相¶
名髙四海仰文章承恩曽賜金蓮炬退食新開緑野堂¶
天上忽頒宸翰降奎星午夜動輝光¶
　　　又¶
<pb:KR4e0089_WYG_006-8b>¶
金章殿下日初移白玉堂深午漏遲後進咸宗鄒魯學¶
滿朝皆識帝王師新承鳩杖頒恩日正值蟠桃㑹宴時¶
聖主只今方倚重未容歸踐赤松期¶
　　　送人告老還鄉¶
太學棲遲共幾年風燈蓬鬢影蕭然鄉闗回首思千里¶
章奏陳情徹九天荒逕許尋彭澤菊全家仝上楚江船¶
歸時莫問生涯事故物仍存有舊氊¶
　　　聞錢仲益自杭州獲歸¶
<pb:KR4e0089_WYG_006-9a>¶
空江秋晩憶分違回首俄聞世事非異國頻年嗟久滯¶
故鄉今日喜重歸黄花漸發逢新雨白鳥仍來識舊磯¶
咫尺對君湖水畔何當放棹欵柴扉¶
　　　送李僉憲¶
兩朝染翰侍君王新荷深恩秉憲綱日射繡衣辭殿陛¶
潮催畫鷁上湖襄長風鵬翼初横漢官驛梅花盡帶霜¶
想見露車行部日應從召伯問甘棠¶
　　　又¶
<pb:KR4e0089_WYG_006-9b>¶
拂曙綸音降紫㣲鳳池仙客繡為衣先朝故舊如君少¶
四海交逰似我稀雲散都城新雪霽寒生江路早春歸¶
懸知别後趨朝日猶憶相從向瑣闈¶
　　　客懐¶
水流花謝總無情卧病漳濵百感生自笑田園荒舊業¶
却將文字覔虛名春來又見羣芳動老去都無一事成¶
故里鶯花應念我行將長揖謝公卿¶
　　　又¶
<pb:KR4e0089_WYG_006-10a>¶
逢掖雖云是舊衣故山終負采春薇時清懶上王通策¶
病久常閒董子帷寰宇同逢新節至江湖自覺故人稀¶
平生多少闗心事空學莊生蝶亂飛¶
　　　又¶
夜靜燈寒獨掩闗滿窻風雨響珊珊客中自信貧非病¶
老去方知懶是閒寺逺無尋僧作伴林深思與鶴同還¶
枕邊又聴朝鐘動憶簉鵷鴻綴末班¶
　　　送胡典仗賜告還鄉¶
<pb:KR4e0089_WYG_006-10b>¶
班分彩仗列廷墀侍衛親王典漢儀嬰疾正當强仕後¶
乞身未及老年時心懐朱邸行猶戀身到青田夢尚疑¶
欲報君恩何處是好將忠義付佳兒¶
　　　題右江遺墅¶
隂隂喬木帶江沙建武年來世緒賒麾節頻沾新雨露¶
山林不改舊烟霞緑深椰子經春葉紅綻蕉叢過臈花¶
曽讀雲臺諸將傳子孫繁衍有誰家¶
　　　送人之越¶
<pb:KR4e0089_WYG_006-11a>¶
我昔東行到越州别來回首幾經秋停雲尚憶當時興¶
送客偏増感舊愁曹女祠荒花自發賀家宅廢水空流¶
不知故友今誰在煩向春波問白鷗¶
　　　湖西别業¶
豫章城外楚江邊舊業猶存季子田雉雊蠺眠三月暮¶
桑隂麥秀幾家連將同杜老家夷曲似學王維住輞川¶
我本五湖畊釣客滄洲空羨白鷗眠¶
　　　送曽先生¶
<pb:KR4e0089_WYG_006-11b>¶
呉江楓落水増波忽報山人放棹過相見政將懽意接¶
送歸無奈别愁何風生晚澤蒹葭響雨歇空山烟霧多¶
此去幾時重聚首嵗寒有約在松蘿¶
　　　送人之官¶
黄茅逺接海雲邊官驛迢迢路幾千客騎曉㸔梅嶺月¶
行裝上廣州船陶潛未遂歸來志馬援猶堪矍鑠年¶
想得到官敷政日那人争拜玉堂仙¶
　　　送魏秀才¶
<pb:KR4e0089_WYG_006-12a>¶
江湖遊蕩欲何依末路誰能禮布衣木落霜天秋欲暮¶
風生澤國鴈初飛辭家己久行囊盡為客無謀相識稀¶
明日重歸故鄉去里人應誚讀書非¶
　　　次費剛中秀才見貽詩韻¶
一載漂零江海行與君俱是一書生心同孤館秋燈影¶
夢斷重門曉珮聲啼鳥殘花傷往事暮雲春樹動離情¶
相㸔只隔呉淞水空羨風前短葦輕¶
　　　又¶
<pb:KR4e0089_WYG_006-12b>¶
艱闗曽記共君行此際相思别恨生四野荒山横暝色¶
孤城落日起秋聲星霜冉冉蹉跎感湖海茫茫故舊情¶
麗句枉投難報謝自慙金玉尚為輕¶
　　　寄友¶
鶯歇江鄉杜宇悲故人遙望久乖離夢因春盡歸常切¶
書為山遙寄毎遲疎雨林邊尋古寺夕陽嶺下謁荒祠¶
匆匆己負瑤華約别有西風桂子期¶
　　　懐范宗文¶
<pb:KR4e0089_WYG_006-13a>¶
君去遨遊尚未歸北風吹雪正霏霏懸知此日生涯薄¶
應悔平時直道非舟泊空江聞鴈斷路逢寒草過人稀¶
呉興巨室多豪傑誰識當年舊繡衣¶
　　　送人歸省¶
新沐天恩拜玉墀宫衣榮暎綵衣時仍從東浙家鄉去¶
應咏南陔孝子詩白下餘花香未歇赤城芳樹緑初滋¶
知君戀闕丹心切良㑹須先露冷期¶
　　　挽呉處士¶
<pb:KR4e0089_WYG_006-13b>¶
平生晦迹卧林扃太史應占處士星十畞桑榆閒暮景¶
一蓑烟雨釣寒汀遺安巳得龎公計傳後無煩韋氏經¶
欲挹髙風何處問蘭陵塚上有新銘¶
　　　又¶
烟霞深掩故山扉投老林泉一布衣野夢不縈青瑣闥¶
閒情常在白鷗磯蔵書篋滿傳家逺種秫田多帶雨肥¶
忽厭塵寰向何處青松寂寂鎖斜暉¶
　　　寄呉中故人¶
<pb:KR4e0089_WYG_006-14a>¶
鄉心離思共依依呉水呉山悵久違客裏頻看流景換¶
老來偏感故人稀百花僧舍思攜酒細雨春林憶采薇¶
一枕飄零江海夢夜深空趁蝶交飛¶
　　　送徐子信還呉¶
渡頭初聴采菱歌送子還鄉意若何碧樹霜前紅葉少¶
青山雨後白雲多共憐杖屨遊桑梓仍羨衣裳製芰荷¶
簮筆自慙無所補空令華髮歎蹉跎¶
　　　紫翠丹房¶
<pb:KR4e0089_WYG_006-14b>¶
洞門深鎖鳯城春迥隔長安陌上塵雲裏山光搴幕入¶
雨中栁色過窻新自縁習静成閒逸非欲逃名事隠淪¶
想見齋居清晝永藥爐丹竈每相親¶
　　　送友之西秦¶
天子臨軒命近臣逺持憲節鎮西秦瑣闈暫輟封章奏¶
駿馬行㸔出撫巡豳地應非周故俗茂林無復漢遺民¶
闗中父老郊迎日為播朝廷聖化新¶
　　　秋夜¶
<pb:KR4e0089_WYG_006-15a>¶
碧天凉月漾金波玉漏㣲時夜半過客夢不知歸路逺¶
鄉心偏是到秋多鵲驚孤影飜風葉蛩帶寒聲起露莎¶
遙想五湖烟雨好無由重整舊漁蓑¶
　　　次張真人見寄¶
玉京神觀喜佳逢始信蓬山有路通忽報仙幡臨草澤¶
驚看畫鷁下天風凉生晚渚芙蓉老霜隕秋場稼(以下/闕)¶
　¶
　¶
<pb:KR4e0089_WYG_006-15b>¶
　¶
　¶
　¶
　¶
　¶
　¶
　¶
　青城山人集巻六¶
